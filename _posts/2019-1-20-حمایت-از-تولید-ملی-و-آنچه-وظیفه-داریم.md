انسان‌ها از ابتدای خلقت خود، به دنبال رفع نیازهای مادی و معنوی خود بوده‌اند. نیازهایی مانند غذا، پوشاک، سرپناه و همچنین مسائل عرفانی و روحانی که همه جزو نیازهای ضروری انسان‌اند، همیشه مورد توجه انسان‌ها در هر برهه از تاریخ بوده اند.

برای مثال، انسان برای تأمین غذای خود دست به کارهایی مانند کشاورزی و شکار حیوانات زد و به تدریج و با افزایش جمعیت، میزان تولید غذا را افزایش داد. همچنین از سنگ و چوب برای خود خانه ساخت و یا در غارها سکنا گزید. همچنین از پشم و پنبه، نخ درست کرد و از آن پارچه و از پارچه، لباس را ساخت. در کنار این‌ها،همواره انسان، چه به وسیلهٔ تفکر در طبیعت، و چه به وسیلهٔ پیامبران که از ابتدای خلقت ما حضور دارند، با مسائل عرفانی درگیر بوده است.
تأمین این نیازها برای انسان‌ها ضروری است، زیرا بدون برخی نیازهای اساسی، نمی‌توان زندگی کرد و یا به سختی می‌توان حیات را ادامه داد. پس انسان برای بقای خود، روش‌های فراوانی را آزموده است.

با گذشت زمان و به تدریج، کشورها و قلمروها به وجود آمدند که وسیلهٔ قوم، قبیله یا عده‌ای خاص پایه‌گذاری شدند. هر گروهی که برای خود قلمرویی مشخص می‌کرد، همواره سعی می‌کرد از آن نگهداری و مراقبت کند و از هر لحاظ آن را گسترده‌تر و قدرتمند‌تر کند. گاهی جنگ‌هایی میان گروه‌های مختلف اتفاق می‌افتاد و افراد از هر گروه، سعی می‌کردند به هر نحوی از قلمرو خود دفاع کنند. همچنین با پیشرفت انسان‌ها، فعالیت‌هایی مانند تجارت و روابط با کشورهای دیگر نیز گسترش یافت. همهٔ این‌ها نشان می‌دهد که انسان‌ها از گذشته های دور نسبت به کشور و قلمرو خود احساس وابستگی می‌کردند و برای پیشرفت آن دست به هر اقدامی می‌زدند و به نوعی رابطه‌ای عرفانی میان انسان و زادگاه یا کشورش وجود داشت.

در این زمان و در قرن ۲۱ ام، همچنان این احساس عرفانی میان انسان و زادگاهش برقرار است و همچنان کشورها در اندیشه رقابت با یکدیگرند. اما به دلایلی مانند تربیت نادرست در گذشته یا توجه نکردن به برخی مسائل ملی، باعث شده تا در کشور ایران که از گذشته‌ای شکوهمند برخوردار است، با مشکلات اساسی در داخل کشور مواجه شود.

یقیناً، هیچ کشوری در دنیا نیست که عیبی نداشته باشد یا از هر لحاظ کامل و بی‌نقص باشد، اما قطعاً برخی گروه‌ها با تلاش بیشتر، خود و کشور خود را به جایگاه‌های بالاتری در برخی مسائل رسانده‌اند و بی‌تردید اتحاد مردم یک گروه، آن‌ها را به‌سوی پیشرفت سوق می‌دهد.

یکی از مهم‌ترین مسائلی که امروزه جوامع مختلف با آن درگیر هستند، اقتصاد است. انسان‌ها همچون گذشته در حال تأمین نیازهای خود هستند، اما روش‌های مختلفی برای این کار ابداع شده و روش‌های سنتی مانند شکار حیوانات، دیگر بسیار کمرنگ شده است.

اگر ما به دنبال پیشرفت هستیم، در حقیقت باید به دنبال پیشرفت کشور خود باشیم؛ زیرا میهن، همانجایی است که در آن زاده شده‌ایم و بسیاری از ما عمدهٔ دوران زندگی خود را در آن می‌گذرانیم. پس تغییر وضعیت کشور ما، سبب تغییر در وضعیت خود ما می‌شود.

برای مثال در کشور ما، ایران، مردم برای تأمین مخارج خود، شغل‌های مختلفی انتخاب کرده‌اند که شامل تولید کالا یا خدمات است. کالاها همان چیزهایی هستند که می‌توان آن‌ها را لمس و احساس کرد. مانند لوازم برقی که در خانه‌های خود استفاده می‌کنیم، از تلویزیون گرفته تا یخچال و چراغ‌ها. و خدمات، از اسمشان پیداست که صرفا خدمتی به ما می‌کنند یا به عبارتی سودی به ما می‌رسانند؛ مثل خدمات بیمه، یا مشاوره دادن به دیگران که معمولا افراد      مختلف آن‌ها را در ازای دریافت پول، به مردم ارائه می‌دهند.

بسیاری از ما که به دنبال بهبود وضعیت زندگی خود هستیم، در حقیقت باید در جهت پیشرفت کشور خود اقداماتی انجام دهیم. اگر در کشور با مشکلی مانند افزایش قیمت کالاها مواجه هستیم، پس باید در جهت بهبود اقتصاد خود حرکت کنیم. این همان چیزی است که ملت ما همگی به آن نیاز دارند.

یکی از شیوه‌های پیشرفت اقتصاد، رشد تولیدکنندگان ملی هستند. زیرا تولیدکنندگان در حقیقت ایجادکنندگان شغل هستند و ایجاد شغل بیشتر، بیکاری را کاهش داده و در نهایت درآمد سرانه نیز در کشور بالا می رود. پس حمایت از تولیدکنندگان داخلی، یکی از لازمه‌های پیشرفت اقتصاد در کشور است. و بزرگترین حمایتی که قشر عادی می‌توانند از این تولیدکنندگان نمایند، خرید محصولات آنهاست که تولید داخلی محسوب می‌شود. البته حمایت دولت نیز اگر وجود داشته باشد، خالی از لطف نیست، اما به تنهایی گرهی از مشکلات تولیدکنندگان را نمیگشاید، و این مردم هستند که نقش تعیین‌کننده را ایفا می‌کنند.

اقتصاد کشور ما، به هر دلیلی که احتمالا به گذشته برمی‌گردد در برخی زمینه‌های اساسی از سایر کشورها عقب مانده است و این باعث شده تا تولید کنندگان در کشورهای دیگر، گوی رقابت را از تولیدکنندگان داخلی بربایند. کافی است قدمی در بازار بزنید یا جستجوی مختصری در اینترنت انجام دهید. نام‌ها و برندهای خارجی، تمام فضای رقابت را در ایران پر کرده اند و سهم بسیار اندکی برای تولیدکنندگان داخلی باقی مانده است و این باعث شده به تدریج، نام‌ها و برندهای داخلی به تاریخ بپیوندند و بصورت روز افزون تولید و درآمد تولیدکنندگان داخلی کمتر شود؛ به این صورت که هنگاهی که قصد خرید داریم، محصولات خارجی با زرق و برق خود چشم ما را پر می‌کنند و باعث می‌شوند محصولات ایرانی در کنار آنها حقیر و بی‌اهمیت جلوه داده شود. وقتی از مردم درباره علت تمایلشان به خرید محصول خارجی می‌پرسند، جوابی که آن‌ها دارند کیفیت پایین محصولات ایرانی است، اما بسیاری از همین افراد، حتی زحمت بررسی دقیق یکی از این محصولات ایرانی را به خود نمی‌دهند و تنها به معروف بودن نام یک محصول اکتفا می‌کنند و اگر برند شناخته شده‌ای باشد، در درون خود احساس رضایت از خرید می‌کنند.

اگر بصورت کلی بررسی کنیم، شاید بتوان گفت که کیفیت محصولات ایرانی، کمی پایینتر از محصولات خارجی باشد، اما نباید فراموش کنیم که تولیدکنندگان خارجی نیز با حمایت مردم کشور خود به موفقیت رسیده‌اند و آنها نیز از ابتدا، کیفیت محصولات خود را به حد کمال نرسانده بودند. پس اگر به دنبال کیفیت بهتر محصول ایرانی هستیم، ابتدا باید از خودمان شروع کنیم و در جهت تقویت تولید داخلی، گام برداریم. و چه خوب است در این راه، به سخنان افراد به ظاهر دانا که محصول خارجی را ترجیح می‌دهند اهمیتی ندهیم و صرفا بر اساس وجدان و دانسته‌های خود قضاوت کنیم تا به تدریج تولیدکنندگان ما پر و بال بگیرند و به تدریج کیفیت محصولات خود را بالاتر ببرند. چه بسا در حدی که از محصولات نسبتاً گرانقیمت خارجی نیز با کیفیت‌تر باشند.

بسیاری از محصولات هستند که نمونهٔ داخلی برای آنها وجود ندارد و اگر کسی به آن نیاز داشته باشد، به ناچار باید آن‌را از تولیدکنندگان خارجی تهیه نماید. یکی از بزرگترین مشکلاتی که امروزه در جامعه با آن مواجه هستیم، این است که اکثریت افراد خود را صرفا یک مصرف‌کننده تصور می‌کنند و هرگز حتی به خود اجازه نمی‌دهند که در تصورات خود در قالب یک تولیدکننده ظاهر شوند. کسی که سرمایه داشته باشد، کمی انگیزه لازم دارد تا بتواند کاری را آغاز کند و محصولات داخلی تولید کند و به یک کارآفرین تبدیل شود؛ به این ترتیب هم می‌تواند کشور را از تولیدکنندگان خارجی بی‌نیاز کند و هم چند نفر دیگر را نیز به کار بگیرد و چند خانواده را در زندگیشان یاری دهد. همچنین اگر اقدام اولیه انجام شود، قطعا ممکن است انگیزه این کار در افراد دیگری که سرمایه دارند نیز به‌وجود بیاید و به این ترتیب می‌توانیم به تدریج به خودکفایی برسیم. پس اگر سرمایه داریم، آن را در جهت درست استفاده کنیم و چقدر خوب و پسندیده است که در راه حمایت از میهن استفاده شود.

در کشور ما، موانع فراوانی در راه تولیدکنندگان وجود دارد. شاید قوانین دارای نواقصی باشند یا برخی نهادها در وظایف خود کوتاهی داشته باشند. دلایل متعددی وجود دارد و صرفا این‌ها نیستند، اما همهٔ این دلایل باعث شده‌اند تا بسیاری از تولیدکنندگان در نهایت کار خود را از دست بدهند و یا اینکه آن‌هایی که سرمایه کافی دارند، از شروع و انجام یک کار، صرف‌نظر کنند یا واهمه داشته باشند. اما همهٔ ما باید بدانیم که، هر چقدر هم که سخت و ترسناک باشد، اما اگر هدف والایی داشته باشیم و به نتیجهٔ عمل خود اعتقاد داشته باشیم، بدون شک این سختی‌ها آسان خواهد شد و ترس‌ها، به فرصت‌ها تبدیل خواهند شد؛ و همهٔ این‌ها، مستلزم یک عزم و ارادهٔ والای ملی است تا در راه پیشرفت کشور از جان و مال مایه بگذارد و وظیفه خود را نسبت به میهن خود ادا نماید و حس متقابل عشق به میهن را با عمل خود تایید کند. پس اگر به دنبال پیشرفت خود هستیم، باید پیشرفت کشور را در نظر داشته باشیم و اگر پیشرفت کشور را می‌خواهیم، با گله‌کردن کاری پیش نمی‌رود. باید اقدامی کرد. باید دست به کار شد، **از همین الان!**
